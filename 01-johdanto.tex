\section{Johdanto}

JavaScript on ohjelmointikieli, joka suunniteltiin ensisijaisesti verkkosivujen tekijöille. Kielen tavoite oli täydentää Java-ohjelmointikieltä ja HTML-merkkauskieltä. JavaScript mahdollistaa monipuolisten selaimissa suoritettavien sovellusten kirjoittamisen ilman selainlaajennuksia~\cite{paolini1994netscape}.

Selainten suosio sovellusalustana on kasvanut ja sen ansiosta JavaScriptin käyttö on lisääntynyt. Kasvua siivittää se, että käytännössä kaikissa kuluttajatietokoneissa on jokin selain ja sovellusten käyttämiseen riittää verkkosivuilla vieraileminen. Käyttäjän ei tarvitse asentaa ohjelmaa ennen sovelluksen käyttöä.

Selaimet ovat kehittyneet ja niiden käyttämiä teknologioita on standardoitu. Näistä niin sanotuista Web-teknologioista, joihin JavaScript lasketaan, on tullut varteenotettava vaihtoehto moderniin sovelluskehitykseen. Web-teknologioiden käyttö ei kuitenkaan rajoitu vain selaimiin. Niillä on toteutettu palvelinsovelluksia sekä kokonaan ilman selainta toimivia sovelluksia, kuten esimerkiksi Atom-tekstieditori~\cite{atom}.

JavaScript on dynaaminen oliopohjainen kieli, mutta se tukee myös imperatiivista ja funktionaalista ohjelmointityyliä. JavaScript tarjoaa siis monia tapoja toteuttaa samoja toiminnallisuuksia~\cite[luku 4.2.1.]{es6}. Muuttujat JavaScriptissä ovat dynaamisesti tyypitettyjä, mikä joidenkin mielestä helpottaa ohjelmakoodin kirjoittamista. Dynaamisuudesta seuraa kuitenkin myös ongelmia, sillä virtuaalikoneiden on vaikea ennustaa dynaamisia muutoksia ja tehdä järkeviä optimointeja, joilla suorituskykyä voitaisiin parantaa~\cite[s.~497]{Ahn2014}.

JavaScript-virtuaalikoneet ovat kehittyneet paljon viime vuosina. Niihin on toteutettu monimutkaisia ja kekseliäitä menetelmiä suorituskyvyn parantamiseksi. Suuri osa virtuaalikoneiden tekemistä optimoinneista perustuu oletukseen, että dynaamisuudesta huolimatta ohjelmat käyttäytyvät suorituksen aikana yleensä melko staattisesti. Keräämällä tietoa ohjelmassa esiintyvistä tyypeistä suorituksen aikana, virtuaalikoneet pystyvät kääntämään ohjelman optimoiduksi konekoodiksi. On kuitenkin helppo kirjoittaa sellaista koodia, jota virtuaalikoneet eivät ainakaan vielä osaa optimoida.

JavaScriptiä kuitenkin kehitetään jatkuvasti ja siihen on tuotu muun muassa luokka- ja moduulijärjestelmät~\cite[luvut 14.5.~ja~15.2.]{es6}. Nämä auttavat yhtenäistämään erilaisia toteutustapoja ja mahdollistavat tällä tavoin aikaisempaa paremmin ennustettavan käytöksen. Esimerkiksi käyttämällä luokkasyntaksia, saadaan yhtenäinen tapa muodostaa olioita. Ennustettavuudesta seuraa parempi optimoitavuus ja suorituskyky~\cite[s.~497]{Ahn2014}.

JavaScriptin standardoiminen, sen käytön lisääntyminen ja selainvalmistajien keskinäinen kilpailu suorituskyvystä on parantanut kielen mainetta. JavaScriptin rooli on muuttunut skriptikielestä yleiskäyttöiseksi ohjelmointikieleksi~\cite[luku 4.]{es6}. Kieleen on lisätty paljon ohjelmointia helpottavia ominaisuuksia ja keinoja välttää yleisiä ''sudenkuoppia'', joihin varsinkin aloittelevat ohjelmoijat usein törmäävät. Hyvä esimerkki on ''strict''-tila, jonka aktivoinnin jälkeen ei pysty esimerkiksi vahingossa luomaan globaalia muuttujaa unohtamalla \texttt{var}-avainsanan muuttujan edestä.